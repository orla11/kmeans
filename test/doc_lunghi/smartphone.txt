Lo smartphone, o telefono intelligente, cellulare intelligente, telefonino multimediale, è un telefono cellulare con capacità di calcolo, di memoria e di connessione dati molto più avanzate rispetto ai normali telefoni cellulari, basato su un sistema operativo per dispositivi mobili.

I primi smartphone combinavano le funzioni di un computer palmare con quelle di un telefono mobile. I modelli più recenti si sono arricchiti della funzionalità di dispositivi multimediali in grado di riprodurre musica, scattare foto e girare video. Molti smartphone moderni inoltre sono dotati di touchscreen ad alta risoluzione e web browser che sono in grado di caricare sia normali pagine web sia siti web appositamente creati per i dispositivi mobili. Caratteristica diffusa è inoltre quella di poter installare funzionalità aggiuntive attraverso le cosiddette App (applicazioni dedicate ai dispositivi mobili) scaricate dai rispettivi market di vendita.

I principali sistemi operativi mobili (OS) sono: iOS, Windows Phone, Symbian, Blackberry 10, Bada, Open webOS e dei sistemi GNU/Linux embedded come Android, Embedded Linux, Tizen, Sailfish OS, Maemo, MeeGo, Ångström, Ubuntu Touch e Ubuntu Phone, QNX (in realtà con kernel simile, ma non Linux), Firefox OS, LiMo, Openmoko, ed altri.