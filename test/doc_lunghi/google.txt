Google Search è un motore di ricerca per Internet il cui dominio è stato registrato il 15 settembre 1997.[1] Successivamente è stata fondata la società Google Inc (4 settembre 1998). Oltre a catalogare e indicizzare le risorse del World Wide Web, Google Search si occupa anche di foto, newsgroup, notizie, mappe (Google Maps), email (Gmail), shopping, traduzioni, video e programmi creati appositamente da Google Inc.

È il sito più visitato del mondo, talmente popolare che diverse lingue hanno sviluppato nuovi verbi denominali a partire dal suo marchio, con il significato di cercare con Google o, più in generale, con quello di cercare sul web. Tra i neologismi troviamo ad esempio il verbo italiano, transitivo e intransitivo, "googlare", ma anche l'inglese "to google", o il tedesco "googeln".

In determinate date il caratteristico logo cambia, per celebrare particolari ricorrenze legate al giorno, anche in versione interattiva o animata. Il logo in questo caso viene chiamato doodle.