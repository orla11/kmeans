FIAT (acronimo di Fabbrica Italiana Automobili Torino) è un marchio automobilistico di FCA Italy, a sua volta facente parte del gruppo industriale Fiat Chrysler Automobiles.

Il marchio ha una lunga storia, essendo stato fondato l'11 luglio 1899 a Torino come casa produttrice di automobili, per poi sviluppare la propria attività in numerosi altri settori, dando vita a quello che sarebbe diventato il più importante gruppo finanziario e industriale privato italiano del XX secolo oltreché la prima holding del Paese e, limitatamente al settore automobilistico, la maggior casa del continente europeo e terza a livello mondiale dopo le statunitensi General Motors Co. e Ford Motor Co. per un ventennio fino allo scoppio della crisi dell'industria automobilistica torinese iniziata alla fine degli anni ottanta.