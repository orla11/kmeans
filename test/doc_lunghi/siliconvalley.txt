Silicon Valley è il nome corrente, coniato nel 1971 dal giornalista Don C. Hoefler, per indicare la parte meridionale dell'area metropolitana della Baia di San Francisco, sostanzialmente coincidente con la Santa Clara Valley nella Contea di Santa Clara, California. Fu chiamata "Silicon" per la forte concentrazione iniziale di fabbricanti di semiconduttori e di microchip (entrambi basati sul silicio), che funsero da polo attrattore per l'insediamento successivo di aziende di computer, produttori di software e fornitori di servizi di rete.

Il capoluogo e città principale è San Jose, che è circondata da numerose cittadine, così da formare un'area metropolitana di circa 4 milioni di abitanti. La prima azienda di elettronica civile insediata nella Silicon Valley fu la Hewlett-Packard, fondata nel 1939 da due laureati dell'Università di Stanford; tuttavia, il boom si ebbe negli anni cinquanta, grazie ad un incubatore tecnologico creato dall'Università di Stanford, lo Stanford Research Park.